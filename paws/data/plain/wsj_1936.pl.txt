Zdaje się, że w Chicago nadchodzi sezon wznowień.
Mimo że sezon mistrzostw Cubs’ zakończył się dogrywkami National League, wznowiona produkcja „Bleacher Bums” z Organic Theater, sztuka w dziewięciu aktach wystawiana na trybunach Wrigley Field, pozostaje wciąż na najwyższym poziomie.
Wznowienia innego rodzaju oferują także dwie główne trupy teatralne, Goodman oraz Steppenwolf.
Każda z nich sprawia więcej problemów niż niespodziewana wygrana w lidze baseballa, lecz obie tłumaczą, dlaczego Chicago pozostaje ważnym centrum regionalnego ruchu teatralnego w kraju.
Goodman proponuje unowocześnioną wersję „Mizantropa” Moliere’a do 4 listopada.
Wersja oryginalna jest komedią o Alceście, mężczyźnie, który widzi fałsz i próżność we wszystkich oprócz samego siebie.
Jest on zazdrosnym przyjacielem Filinta i zazdrosnym kochankiem Celimeny.
Sztuka jest przepełniona intrygą, nieuczciwością i niesprawiedliwością.
25 lat temu poeta Richard Wilbur zmodernizował XVII-wieczną komedię praktycznie wyłącznie za pomocą rezygnacji z archaizmów „typu szekspirowskich «zounds»”, jak napisał we wstępie.
Tak czy inaczej akcja wciąż toczy się w domu Celimeny w 1666 r.
Zakładając, że współczesna widownia z łatwością zrozumie, że społeczne oskarżenie Moliere’a dotyczy ich świata w takiej samej mierze, jak XVII-wiecznego Paryża, Richard Wilbur skoncentrował swój kunszt na zamianie aleksandryjskiego, francuskiego wersu na teatralny angielski pentametr jambiczny.
Tłumaczenie Wilbura jest znakomite – zdecydowanie warte przeczytania, a jeszcze bardziej wysłuchania w teatrze, jeśli macie taką możliwość.
Lecz jeśli zdarzy się wam przyjechać do Chicago w ciągu następnych paru tygodni, koniecznie zobaczcie „Mizantropa” Roberta Fallsa w teatrze Goodman.
Jeśli tłumaczenie Wilbura jest precyzyjnym szkłem powiększającym, przez które widać małostkowość i korupcję XVII-wiecznego Paryża, to produkcja Fallsa jest lustrem, w którym widzimy samych siebie.
Robert Falls, dyrektor artystyczny Goodmana, znacznie przerobił niedawną adaptację Neila Bartletta.
Bartlett zmniejszył obsadę bohaterów Moliere’a do sześciu osób i umieścił je w londyńskim medialnym świecie thatcherowskiej Wielkiej Brytanii.
Falls przenosi akcję do Hollywood i przeobraża bohaterów w to, co tam uchodzi za arystokrację – agentów, producentów, aktorów, pisarzy i pochlebców.
To działa.
Bartlett zdołał mniej lub więcej zachować wers aleksandryjski Moliere’a, 12-sylabowe wersy w rytmicznych kupletach.
Falls zachował formę, lecz zamerykanizował ją z dalszą pomocą Barletta.
Z fantastyczną obsadą, której przewodzi David Darlow jako Alcest, Christina Haag jako Celimena oraz William Brown jako Filint, który gra w sposób hollywoodzki, ale umie przekazać autentyczne wartości i uczucia, produkcja Goodmana pędzi przez całonocną imprezę hollywoodzką z wylewnością i dowcipem.
Skoro ta wersja z odniesieniami do Stevena Spielberga, Spago oraz „thirtysomething” przyciąga młodszą widownię, która być może trzymałaby się z dala od klasycznej wersji, panowie Bartlett i Falls są usprawiedliwieni, że porzucili Wilbura.
300-letnia sztuka może być łatwiejsza do wskrzeszenia, niż taka, która ma 25 lat.
Steppenwolf Theatre Company, która powróciła z Londynu po kasowym sukcesie i uznaniu przez krytykę swojej adaptacji „Gron gniewu” Steinbecka, otwiera nowy sezon „Powrotem do domu” Harolda Pintera, po raz pierwszy wystawionym przez Royal Shakespeare Company w 1965 r.
W tamtym czasie Pinter był jedynie młodym, gniewnym brytyjskim dramaturgiem, ale także pierwszym, który używał ciszy, fragmentów zdań i grożących spojrzeń, prawie wykluczając to, co wcześniej rozumieliśmy przez dialog teatralny.
Gdy „Powrót do domu” został po raz pierwszy wystawiony po tej stronie Atlantyku, aktorzy i reżyserzy odnosili się do niego z respektem.
Momenty ciszy były długie – nikt się nie ruszał ani nie wykonywał żadnych gestów.
Nikt na scenie się nie uśmiechał i nikt na widowni nie był do śmiechu zachęcany.
Taki rodzaj teatru był dla nas nowością.
Ponadto nie był to tu wesoły czas: z wojną wietnamską, konwencją demokratów w roku 1968, zabójstwami i zamieszkami w tle.
Jednakże pod reżyserią Jerry’ego Perry’ego obecne przedstawienie Steppenwolfa, na scenie do 19 listopada, łamie płaski i nudny rytuał, którym się stał „Powrót do domu”.
Pod przewodnictwem niemalże perfekcyjnego Alana Wildera w roli Maxa sztuka jest jednocześnie zatrważającą i komiczną analizą rodzinnego gniewu, goryczy, lęku i osamotnienia.
Widownia, zachęcona chytrymi uśmieszkami, zażenowanymi grymasami i kipiącymi wybuchami złości Wildera łapie dowcipy i zaczyna się śmiać przed końcem pierwszego aktu.
Trzech członków rodziny, Max i jego dwóch synów, Lenny i Joey, żyją z ciała: Max jest emerytowanym rzeźnikiem, Lenny – alfonsem, a Joey - aspirującym bokserem.
Sam, brat Maxa, uciekł przed ciałem, pracując jako szofer w liberii i nigdy nie szukając żony.
Teddy, najstarszy z synów Maxa, uciekł w sposób najbardziej dramatyczny, zostając profesorem filozofii na amerykańskim uniwersytecie.
Choć to ewidentnie żona Maxa trzymała tu władzę aż do swojej śmierci, teraz żaden z męskich mieszkańców tego bękarciego gospodarstwa nie może sprzeciwić się Maxowi.
Sztuka dotyczy powrotu do domu Teddy’ego wraz z poślubioną sześć lat wcześniej Ruth.
Co ciekawe, Randall Arney jako Teddy wydaje się być jedynym członkiem obsady, który nie jest w stanie wyjść poza podejście zombie do bohatera Pintera.
W roli Ruth Moira Harris, duża i piękna kobieta, która może stać się naszą następną Colleen Dewhurst, zaczyna niemal natychmiast poskramiać każdego z mężczyzn.
Na końcu Tedd wraca sam do Ameryki, zostawiając Ruth w fotelu Maxa.
Widzimy, jak rozwija się w przeciągu kilku godzin z nieśmiałej synowej w boginię ciała, która zastąpi zmarłą matkę, a nawet więcej.
Podczas gdy Steppenwolf był w Londynie z „Gronami gniewu” Bruce Sagan, przewodniczący rady dyrektorów grupy, po cichu wrócił do Chicago, by kupić kawałek nieruchomości na North Halsted Street w szybko odżywającej dzielnicy restauracji i teatrów.
Ma on nadzieję, że w ciągu roku Steppenwolf przeniesie się tam do nowego teatru na 500 widzów.
Obecnie trupa wystawia przedstawienia w przerobionej mleczarni, która mieści 211 widzów i nie daje możliwości pokazania na scenie niczego więcej poza prostymi przedstawieniami z jedną scenografią.
– Gdybyśmy chcieli wystawić na scenie „Śmierć komiwojażera»” – mówi Sagan – Willie Loman musiałby mieszkać w parterowym domu z powodu niskiego sufitu.
Steppenwolf potrzebuje dodatkowych miejsc jak kania dżdżu.
Obecnie zmuszony jest odprawiać z kwitkiem wielu potencjalnych widzów powyżej 13 tys., których może pomieścić obecna siedziba.
Mimo całego zainteresowania, jakie chicagowski teatr zyskał w ostatniej dekadzie, nie został mu przyznany ani jeden nowy budynek.
Sagan, wcześniej wydawca i deweloper, zebrał pakiet finansowy w wysokości 8 mln dol., w tym ok. 4 mln dol. obligacji zwolnionych od podatku wystawionych przez stan Illinois (po raz pierwszy stan użył swojej władzy nad obiektami edukacyjnymi, by wesprzeć budowę teatru) i ok. 1 mln dol. grantów od National Endowment for the Arts, Fundacji MacArthura i kilku innych hojnych darczyńców.
Reszta środków, jak jest tego pewien, może zostać zebrana.
Sami członkowie zarządu zobowiązali się do przekazania 800 tys. dol., a to dopiero początek działania na rynku lokalnych fundacji i firm.
Sagan porównuje wagę Steppenwolfa do tej, którą miał Teatr Mercury Orsona Wellesa w latach 30.
Jednakże teatr Wellesa okazał się mieć krótką – można powiedzieć, że merkuriańską – egzystencję.
Co Sagan zrobi ze swoim nowym budynkiem teatru, jeśli powab Hollywood i Broadwayu okaże się zbyt silny dla takich ostoi Steppenwolfa jak John Malkovich („Niebezpieczne związki”), Joan Allen („Pamiętniki Heidi”), oraz Glenne Headly („Na południe od Brazos”) i zespół się rozpadnie?
– To jest w porządku – odpowiada Sagan.
– Niech ten budynek będzie spuścizną Steppenwolfa dla chicagowskiego teatru.
Henning jest mieszkającym w Chicago konsultantem zarządu firmy prawniczej i pisarzem.
