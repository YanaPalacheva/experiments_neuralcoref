Sotheby’s Inc., największy dom aukcyjny na świecie, podejmuje olbrzymie ryzyko decydując się na zagwarantowanie wyniku licytacji sztuki pochodzącej z majątku Johna T. Dorrance’a Jr., spadkobiercy Campbell Soup Co.
Jak donoszą źródła bliskie transakcji, dom aukcyjny zapewnił rodzinę Dorrance’ów, że dostanie minimum 100 mln dol. za kolekcję, bez względu na to, jakie sumy padną na licytacji.
Kolekcja zawierająca dwa wczesne dzieła Picassa, jedno van Gogha, Moneta oraz obrazy, meble i porcelanę była licytowana zeszłej nocy na pierwszej z sześciu aukcji.
Działania Sotheby’s do złudzenia przypominają poręczenia stosowane przez bank inwestycyjny.
Korporacja, która chce sprzedać akcje lub obligacje, przychodzi do firmy z Wall Street, która skupuje papiery wartościowe ryczałtem, akceptując ryzyko finansowe związane ze znalezieniem kupców.
Jeśli bankowi inwestycyjnemu uda się sprzedać papiery wartościowe po wyższej cenie niż ta, którą zapłacił emitentowi, różnica stanowi jego zysk.
Np. na początkowej licytacji zeszłej nocy – licytacji, na której wystawiono mistrzów impresjonizmu – oferty osiągnęły wartość 116 mln dol.
Było to niewiele więcej niż przedsprzedażowy szacunek Sotheby’s wynoszący 111 mln dol.
W normalnej sytuacji zarobek Sotheby’s wyniósłby 120% całości jako prowizja.
Zamiast tego, jak twierdzą źródła zbliżone do Sotheby’s, dom aukcyjny wolał zrezygnować z tej prowizji w zamian za wzięcie większej części uzyskanych dochodów przekraczających 100 mln dol.
Handlarze sztuką mówią, że choć domy aukcyjne czasami gwarantują sprzedawcy wielce pożądanego dzieła sztuki cenę minimalną, to zobowiązanie finansowe tego rozmiaru jest bez precedensu.
Diana D. Brooks, prezes oddziału Sotheby’s na Amerykę Północną, gwałtownie zaprzecza, jakoby zaoferował on spadkobiercom Dorrance’ów gwarancję zwrotu pieniędzy, nazywając takie informacje „mylnymi”.
Lśniący katalog licytacji zawiera jednak oświadczenie, że „Sotheby’s wyraża zainteresowanie zawartością katalogu.”
Jak wyjaśnia rzecznik prasowy Sotheby’s, oświadczenie „oznacza dokładnie to, co mówi.
Osiągnęliśmy pewien poziom finansowego zainteresowania kolekcją.
Nie ujawniamy szczegółów.”
Frank Mirabello, prawnik Dorrance’ów z kancelarii Morgan, Lewis & Bockius z Filadelfii, odmawia komentarza w sprawie ustaleń finansowych.
Sotheby’s udzieliło gwarancji w wysokości 100 mln dol., aby zatrzymać kolekcję Dorrance’ów z dala od konkurenta, domu aukcyjnego Christie’s International PLC, który przez lata zajmował się pomniejszymi sprzedażami dla rodziny Dorrance’ów.
Kiedy pracownicy Christie’s zapytali, dlaczego firma nie została wybrana do sprzedaży kolekcji Dorrance’ów, przedstawiciele rodziny powiedzieli, że była to kwestia finansowa, a potwierdza to Michael Findlay, dyrektor działu impresjonizmu i obrazów współczesnych Christie’s.
Kolekcjonerzy, którzy wzbogacili się na Wall Street, stają się coraz ważniejszym graczem na rynku handlu sztuką, a ich pieniądze pomogły w napędzeniu boomu na sztukę, jednak ostatnimi czasy wydaje się, że Sotheby’s odwdzięcza się tej grupie.
W listopadzie 1987 r. Sotheby’s zaoferował „pożyczkę pomostową” w stylu Wall Street na ok. 27 mln dol. australijskiemu biznesmenowi Alanowi Bondowi, aby umożliwić mu kupno „Irysów” Vincenta van Gogha za 53,9 mln dol.
Była to najwyższa oferta kupna w historii dzieł sztuki.
Jednak dwa tygodnie temu Sotheby’s oznajmił, że obraz jest wciąż w depozycie, ponieważ pożyczka nie została w pełni spłacona.
Sotheby’s oferuje tego typu umowy, ponieważ rynek sprzedaży sztuki wciąż jest ważny i prestiżowy, przynajmniej jeśli chodzi o największe dzieła – mówi Ralph Lerner, adwokat i autor książki „Prawo sztuki”.
– Wydaje się, ze jest wiele dzieł sztuki do sprzedania, ale konkurencja wciąż się zwiększa.
A konkurencja daje sprzedawcy możliwość zawarcia lepszej umowy.
Źródła bliskie transakcji twierdzą, że rodzina Dorrance’ów wciąż będzie otrzymywać znaczną część zysku z aukcji powyżej 100 mln dol.
Jednakże prawdopodobne jest, że Sotheby’s otrzyma wyższą niż zazwyczaj prowizję – zwaną autoryzacją transakcji – od kwoty przewyższającej tę zagwarantowaną.
Sotheby’s agresywnie promuje sprzedaż dzieł Dorrance’ów.
Podczas konferencji w maju zeszłego roku, na której ogłoszono plany związane z aukcją, Sotheby’s ocenił jej wartość na powyżej 100 mln dol.
Niedawno z kolei dom Sotheby’s przewidywał, że sprzedaż kolekcji przyniesie 140 mln dol.
To najwyższa prognoza dla pojedynczej kolekcji w historii aukcji.
Decyzja, by całą kolekcję poddać licytacji, zaskoczyła wiele osób, jako że John Dorrance był prezesem Muzeum Sztuki w Filadelfii i spodziewano się, że wiele spośród jego dzieł zostanie podarowanych tej instytucji.
Podczas sprzedaży, która odbyła się zeszłej nocy, 13 z 44 sprzedanych dzieł zostało zakupionych przez międzynarodową galerię Aska, należącą do Aichi Financial, japońskiego koncernu posiadającego 7,5% udziałów Christie’s.
Tymczasem gwarancja Sotheby’s wywołuje zdumienie w świecie sztuki.
– Klient musi odrzucić myśl, że dom aukcyjny to bezinteresowny pośrednik – mówi David Tunick, handlarz sztuką z Nowego Jorku.
Podczas gdy, jak dodaje, sam nie ma problemu z domami aukcyjnymi, które sprzedają dzieła, w których mają finansowy interes, „informacja ta nie powinna być podana małym druczkiem”.
W takich sytuacjach, jak twierdzi, dom aukcyjny powinien jak najlepiej wyjaśnić sprawę.
Tunick dodaje, że wszelkie komentarze domu aukcyjnego na temat stanu dzieła sztuki wystawionego na sprzedaż powinny być czytane z dużą dozą ostrożności.
– Na każdym poziomie występuje coraz więcej płatności gotówką z góry – mówi Bruce Miller, prezes Art Funding Corp., kredytodawca na rynku sztuki.
– Dealerzy i domy aukcyjne wiedzą, że jeśli nie wyłożą na to pół miliona, inny dom to zrobi, bo konkurencja jest aż tak duża.
W styczniu dwie małe galerie z Nowego Jorku, Coe Kerr Gallery oraz Beadleston Fine Arts, przejęły wielką kolekcję sztuki należącą do rodziny Askin, płacąc z góry ok. 25 mln dol., co było poza zasięgiem innych oferentów z rywalizujących ze sobą domów aukcyjnych.
Rzecznik Christie’s powiedział, że podczas gdy dom aukcyjny czasami odstępuje od prowizji sprzedającego, by przyciągnąć dzieła sztuki – gdyż wciąż otrzymuje prowizję od kupującego – Christie’s nie będzie oferował gwarancji minimalnego zysku, ponieważ firma ta uważa, że jej główną rolą jest bycie domem aukcyjnym, a zatem pośrednikiem między kupującym a sprzedawcą, nie zaś bycie bankiem.
