Dale Lang, który w tym tygodniu finalizował zakup wydawcy pism „Ms.” oraz „Sassy”, poważnie traktuje wyzwanie, jakie na siebie przyjmuje.
Lang przyznaje, że „Ms.” jest „w poważnych tarapatach” oraz że „Sassy” potrzebuje dużego i kosztownego wsparcia promocyjnego, by utrzymać się na rynku.
Jednakże 57-letni wydawca szybko i odważnie zabrał się za rozwiązywanie problemów czasopism.
W poprzedni piątek oznajmił pracownikom „Ms.”, że w styczniu publikacja czasopisma rozpocznie się bez reklam.
Nowy właściciel zrezygnuje z utrzymywania publikowania materiałów sponsorowanych i utrzymywania pracowników działu sprzedaży oraz będzie się starał wydawać 17-letnie czasopismo jedynie przy wsparciu dochodu ze sprzedaży nakładu.
– Każdy głupiec może wydawać deficytowe czasopismo.
Ja chcę wydawać takie, które odnosi sukces – powiedział Lang.
– Jeśli chodzi o „Ms.”, czas na publikacje dla czytelnika, nie dla reklamodawcy.
W przypadku „Sassy”, którego bezpośrednim rywalem jest czasopismo „Seventeen” wydawane przez News Corp., Dale Lang zamierza w przeciągu następnych dwóch lat przeznaczyć 6 milionów dolarów na promocję oraz poprawę jego jakości.
Mimo że „Sassy”, począwszy od swojego debiutu w marcu 1988 r., rozwijało się szybko, stanowiło cel konserwatywnych lobbystów oraz kapryśnych reklamodawców, którym nie podobało się skupienie redakcji na problemach nastolatków.
Lang powiedział, że poprzedni australijscy właściciele „Sassy” byli niemile zaskoczeni przez stowarzyszenie Moral Majority, a ich reakcją na problemy było „nie zrobić nic i przetrwać”.
Oznajmił, że „Sassy” utrzyma swój kontrowersyjny ton, lecz dodał, że wydawcy będą bacznie przyglądać się jego zawartości redakcyjnej.
„Sassy” pokonało już przejściowy kryzys, nakład szybko przekroczył poziom 500 tys. egzemplarzy, a liczba stron zawierających reklamy w obecnym roku przekroczyła 300.
Co więcej, obecny wydawca twierdzi, że ma coś, o czym marzą wszyscy wydawcy: rynkową niszę.
– „Seventeen” jest pisane bardziej dla matek niż ich córek – powiedział Dale Lang.
– Natomiast „Sassy” ma innego ducha.
Otrzymuje ono więcej listów przez miesiąc niż „McCall’s” otrzymał przez rok i nie pochodzą one od matek.
Czuję się wobec „Sassy” tak, jak czułem się wobec „Working Woman” 10 lat temu.
Dale Lang przejął „Ms.” i „Sassy”, kupując wydawnictwo Matilda Publications Inc. przez nowopowstały podmiot Lang Communications.
Lang ma 70% Matilda Publications Inc., a pozostałe udziały należą do Citicorp, a dokładnie do Citicorp Venture Capital Partners.
Dwa tygodnie temu Citicorp oraz Dale Lang dofinansowali Matildę 800 tys. dolarów tylko po to, aby zapobiec jej zamknięciu.
Obserwatorzy rynku wydawniczego pogratulowali Langowi „odważnego”, jak to nazywają niektórzy, prowadzenia „Ms.”, jednak jego dotychczasowa działalność wydawnicza jest oceniana różnie.
Poza „Ms.” i „Sassy” Lang Communications ma „Success”, czasopismo dla przedsiębiorców i małego biznesu, oraz dwa miesięczniki: „Working Woman” i „Working Mother”.
„Working Woman” z ok. milionowym nakładem i „Working Mother” z nakładem na poziomie 625 tys. niewątpliwie osiągnęły rynkowy sukces.
Ale czasopismo „Success” było przez lata nijakie i niespójne.
Dopiero niedawno otrzymało ono nowy atrakcyjny layout i poprawił się poziom treści redakcyjnych.
Oczekuje się, że „Success” zyska na wartości, chociażby ze względu na niedawną likwidację bezpośredniego rywala – „Venture”, czyli innego magazynu dla rozwijających się firm.
„Working Woman” i „Working Mother” działały dotąd jako część grupy Working Woman/McCall’s, nieodnoszącej zbytnich sukcesów spółki Dale’a Langa i Time Warner Inc.
Umowa spółki jest w trakcie rozwiązywania, a czasopismo „McCall’s” sprzedano w zeszłym roku grupie prasowej New York Times za ok. 80 milionów dolarów.
Time Warner wyraził wówczas zgodę na odsprzedanie 50% udziału w „Working Woman” i „Working Mother” Langowi.
Członkowie zarządu Time Inc. Magazine Co., spółki zależnej Time Warner, oznajmili, że spółka z Dalem Langiem nie należała do udanych.
Czasopismo powstało w 1986 r. i miało zapewnić koncernowi Time Warner szybkie wejście na rynek czasopism kobiecych.
Lang wkrótce po połączeniu sił zaskoczył Time’a, oznajmiając, że będzie negocjował indywidualnie stawki z reklamodawcami, co jest powszechną praktyką w mediach elektronicznych, ale przez wydawców czasopism uznawane jest za tabu.
Do niezbyt dobrych wyników przyczynił się też „McCall’s”.
Aż do niedawnego powrotu na rynek, pismo odczuwało stały spadek liczby stron z reklamami oraz nakładu.
Członkowie zarządu Time’a narzekali na kiepską jakość treści redakcyjnych, a jeden z nich anonimowo powiedział: – Szczerze mówiąc, „McCall’s” oraz cała ta spółka były żenujące.
W odczuciu Dale’a Langa priorytety Time’a się zmieniły.
Ich zarządzanie zmieniło się zaraz po utworzeniu spółki i nie wydaje mi się, że czuli się komfortowo, angażując się w wojny z konkurencją na rynku czasopism kobiecych – powiedział.
Dziś Lang wierzy, że jego czasopisma będą oferować to, czego wiele kobiecych pism nie proponuje.
– Piszemy bezpośrednio dla kobiet na ich poziomie – mówi Dale Lang.
– Nie mamy biernych czytelników.
Wydawca wskazuje, że nawet „Success” po części pasuje do wizerunku firmy, gdyż ok. 30% spośród jego czytelników to kobiety.
Lang mianował 43-letną Carol Taber głównym wydawcą mieszczącego się w Nowym Jorku Lang Communications.
Będzie ona nadzorować czasopisma „Working Woman”, „Working Mother” oraz „Success”, a także zachowa swoje stanowisko jako wydawca „Working Woman”.
Sprzedaż „McCall’s” za podwojoną cenę w stosunku do tej, którą Lang początkowo za nie zapłacił, sfinansuje odkupienie przez Lang Communications 50% udziału Time Warner w „Working Woman” i „Working Mother”.
Dale Lang mówi, że nie planuje nabycia nowych tytułów, przynajmniej na razie.
– Musielibyśmy zwrócić się do banków, by pozyskać pieniądze, a ja nie jestem na to gotowy – powiedział.
– Poza tym mamy na głowie wystarczająco dużo spraw.
Mamy bardzo dużo pracy w związku z tym, czego się podjęliśmy.
